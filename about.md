---
title: Hakkında
layout: page
description: Hakkında
bodyClass: page-about
---

Yapay öğrenme sistemleri bazı sağlık alanlarında uzman doktorlar kadar doğru tanı ve tahmin yapabilmektedir. Fakat, yapay öğrenmedeki bu başarı radyoloji ve dermatoloji gibi büyük ve işaretlenmiş dijital verinin bulunabildiği alanlara sınırlı olmuştur. Birçok sağlık alanında bu şekilde yüksek miktarda veri elde edebilmek mümkün değildir. Yapay öğrenmenin bu başarısını diğer alanlara yaymak için daha yüksek öznellik ve belirsizlik içeren veri kaynaklarının da etkin kullanılması gerekmektedir. Hasta Bildirimli Sonuç Ölçütleri (HBSÖ) kronik hastalıklar dahil birçok alanda hasta takibi ve sonuçları için önemli bir veri kaynağıdır. HBSÖ hasta tarafından doldurulan, hastanın sağlık durumunu ve tedavi sonuçlarını değerlendirdiği ölçeklerdir. HBSÖ’ler bilişsel ve psikolojik durumundan etkilenebilmekte, yüksek belirsizlik içerebilmektedir. Bunun yanında, HBSÖ anketleri genellikle çok sayıda sorudan oluşmakta ve kullanımı için tüm soruların cevaplarına gereksinim duyulmaktadır. Bunları sık sık, düzenli doldurmak hastalardan yüksek bilişsel yük ve efor gerektirmektedir.

Bu projede HBSÖ’ler ile kapsamlı yapay öğrenme ve karar destek araçları geliştirilmesine odaklanılmaktadır. HBSÖ’ler olasılıksal programlama ve Bayes ağları ile modellenerek, HBSÖ’lere eksik girdilerle tahmin ve hastaya özel soru seçimi gibi özellikler kazandırılacak ve daha verimli HBSÖ verisi toplanmasına olanak verilecektir. HBSÖ modellerine nesneye dayalı Bayes ağları çerçevesine dayanarak modüler bir yapı kazandırılacak ve HBSÖ’lerin daha kapsamlı yapay öğrenme ve karar destek araçları içinde kullanılması sağlanacaktır. Projenin yurtiçi ve yurtdışındaki disiplinler-arası ortakları ile geliştirilen teknikler rutin kullanılan HBSÖ’lere uyarlanacaktır ve değerlendirecektir. Proje çıktıları, HBSÖ’lerin yapay öğrenme ve karar vermeye yönelik dijital araçlarda daha etkili kullanılmasına olanak sağlayacaktır. Proje, yürütücüye yeni çalışmaya başladığı kurumunda bilişsel faktörlerden etkilenen ve yüksek belirsizliğe sahip veri kaynaklarıyla olasılıksal programlama ve yapay öğrenme yapılması alanında bir kariyer yolu oluşturacaktır. Proje, yürütücü ve kurumuna uluslararası ve disiplinler-arası akademik iş birlikleri kazandıracaktır.
